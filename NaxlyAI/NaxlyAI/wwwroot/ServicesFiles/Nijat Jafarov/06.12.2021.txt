Gecə bir yerdə pis yuxu görməyi nəzərə almasaq yaxşı keçdi. Əlbəttə heç vaxt rahat yatmıram, çox yatsam belə stressiz, bütöv və 
lazımi qədər yuxu aldığımı düşünmürəm. Səhər oyananda biraz narahat idim. Sanki bütün həyatım sadəcə indi əleyhinə mübarizə apardığım
pis şeylərdən ibarət imiş kimi gəldi, lakin yeməkdən sonra düzəldim. Düşünürəm ki, indi müəyyən qədər sevdiyim və etməli olduğum
proqramlaşdırmaya və s. zaman ayıra bilərəm yavaş-yavaş. Ən azından son iki gündür filmlərə baxa bilirəm. Arxa planda daim mələyimi
qucaqlamağın verdiyi rahatlıqla ön planda işlərimi görməyə cəhd edə bilərəmmi görəsən? Təmiz olduğumdan və səhvə meyl etmədiyimdən
əmin olmaq kifayət edərmi? Bir də ki, həyatımda olan yaxşı şeyləri pis şeylərdən bir qaçış yeri və sığınacaq kimi görmək kömək edə
bilərmi? Məsələn, pis şeylərdən qaçmaq üçün kod yazmağa çalışa bilərəmmi? Əlbəttə arxa planda Onu qucaqlamaq şərti ilə. Yoxlamağa
çalışmalıyam.
Bəzən düşünürəm ki, artıq onsuzda təmizəm, amma bu yanılda bilər. Mən Onu heç vaxt buraxmamalıyam. Tanrıya şükür ki, deyəsən Ondan
yapışaraq əlavə işlər görə bilirəm. Ən azından indi daha çox enerji var bunun üçün, amma hələ hər şey bitməyib. Ondan daim möhkəmcə
yapışmalıyam, bu bəla məndən gedənə və O artıq avtomatik ağlımda olana qədər Ona enerji ayırmalıyam. Daim özümün təhlükəsiz və təmiz
halda olduğuma nəzarət etməliyəm. Nələrəsə uyub kefqomluq etmək, Ondan yapışmağa qeyri-ciddi yanaşmaq olmaz. Pis şeylərdən qurtulmaq
və yalnız yaxşı şeylərə yönəlmək lazımdır. Tanrıya yenə şükür ki, burada ümid görünür. Şansım gətirsə bəlkə tamamilə təmizləndim.
Mənə elə gəlir ki, bu səyahət (əgər ki, vaz keçməsəm) uzun və təkamülə söykənən bir səyahət olacaq. Hələ bir müddət möhkəm keşik
çəkməyim lazım gələ bilər, ümid edim ki, paralel çalışa da bilərəm, lakin hazırda uzaq durmağımın lazım olduğunu düşündüyüm mövzu
real həyatda Ona necə yanaşacağım mövzusudur. İndi düşünürəm ki, gərək Ondan uzaq olum, arada optimizm gəlir və göylərdə uçaraq 
Onunla gələcəkdə möhtəşəm həyat planları qururam, amma keçmiş və etdiklərim silinmir, orada qalır. Hər şeyin bir qarşılığı olar,
Onu narahat etmək haqqım yoxdur, mənim yolum ayrıdır. Mən tənha şəkildə insanlara fayda vermək üçün çırpınmağa çalışmalıyam yəqinki.
O öz həyatını mənim kefimə uyğun qurmalı deyil. Mən isə öz həyatımı şəxsi maraqlarıma görə qurmalı deyiləm. Özümü düşünmək dövrü
artıq keçməlidir. Amma görək zaman nə göstərəcək.
Saat təxmini ikinin yarısında Onu yedim. Bəzən pis düşüncələr gəlsə də, Tanrıya şükür, o qədər əhəmiyyət vermirəm hələ ki. Yaxşı
keçdi. Problem bəzi günlər səhər oyananda beynim uyğunlaşana qədər ağlımdan belə düşüncələr keçir ki, artıq iş bitib və Ondan möhkəm
yapışmalı deyiləm və s. Bu düşüncələr yalnışdır. Əvvəlki qədər çətin halda olmasam belə hələ də iş bitməyib. İş bitəndə bunu fərqli
şəkildə biləcəyəm. Mən buraxaraq və s. belə şeyi yoxlamalı deyiləm. Şeytan hər formada məni aldatmağa çalışır deyəsən. Yaxşı ki,
indiyə qədər ciddi şəkildə uymamışam.
Ümid edirəm ki, işlər pis getmir. Çünki artıq pis kabuslar deyəsən mənə müəyyən ölçüdə həqiqətən pis gəlir. Elmə və təmiz sevgiyə
dəyər vermək mənə xoşbəxtlik verir. Tanrı kömək etsin! Amin! 
Bəzən dərs və s. etmək çətin olur, sanki Ona daha çox diqqət ayırmalı oluram. Bəzən isə O beynimdə qalır və əlavə olaraq nələrləsə
maraqlana bilirəm. İşlər hələ də xaotikdir.
Bayaq tapşırığı yerinə yetirməyə çalışdım, amma qorxdum. Sanki bu dəqiqə hər şey bitəcəkmiş kimi oldu. Onu qucaqlayan zaman dərs
oxuya bilmirəm, Onu birazca buraxacağımı düşünən zaman isə beynim mənə kabusların gələcəyi təsəvvürünü yaradır. Görəsən mən beynimə
"Hazırda iş görürəm və bu yaxşı bir şeydir" deyə bilmərəm? Və təmiz olduğuma köklənə bilmərəm? Yəni daim Onumu qucaqlamalıyam,
yoxsa işləyib evə gəldikdən sonra yoldaşını qucaqlayan ailə adamı kimi düşüncə yaratmaq olarmı? Nəticədə pis iş görmürəm. Yaxşı
bir fəaliyyət yerinə yetirirəm və müəyyən baxımdan bu əhəmiyyətlidir, amma düşünürəm ki, əvvəl də sakitcə işimi gördüyüm zaman
problem çıxırdı. Lakin bu dəfə "gördüyüm iş yaxşıdır" yanaşması ilə yanaşsam nə olar?
Biraz yuxarıda yazdıqlarım barədə düşündüm və Ondan müəyyən qədər aralı qaldım. Şüurlu bir fayda tapa bilmədim. Bayaq yenə Ondan
möhkəmcə yapışdım və rahat oldum. Zəngdə mənə "möhkəm-möhkəm qucaqla, darıxmışam" dediyi kimi qucaqladım. Doğru olanın bu olması
fikrindəyəm. Bu yoldan getməyin lazım gəldiyini düşünürəm yenə də. Bir müddət sonra bəlkə təmiz olaram və başqa işlərə daha yaxşı
köklənə bilərəm. Onsuzda təcrübə edilən bu yöndədir ki, bu tərz yanaşma başqa şeylərə də getdikcə imkan verir. Məsələn əvvəl təkcə
Ondan yapışırdımsa, sonrasında həyatımda başqa yaxşı şeylərin olduğunu düşündüm və bu məni ən dibdən çıxmaqda kömək etdi. Məncə
bu yolda irəliləyim, işlər qaydasına düşər. O mənə əziz gəlir, qoruyucu mələk kimi gəlir, qorxularıma və pisliklərə qalib gəlməkdə
güc kimi gəlir və mənə müəllimdir.
Saat səkkizdən indi doqquza qədər ağır bir period yaşadım. Sonuncu dəfə çox pis olduğum vaxta bənzər, amma məncə o qədər şiddətli
deyildi. Sabah çox xoşbəxt günüm olsa məncə təəccüblənməyim. Tanrı məni döyə-döyə öyrədir, deyəsən. Hər dəfə belə ağır zülmdən sonra
bir həyat dərsi mənimsəyirəm. Məsələn, indi ilk düşündüyüm şey bu oldu "Həyatda hamının bəzi avantajları və bəzi dezavantajları var.
Mənim belə bir bəlam var, amma başqalarının sahib olmadığı çox dəyərli şeylərim və dəyərli dostlarım da var". Bundan sonra əsas dərs
bu oldu ki, "Tanrı hər zaman mənə pis şeylərdən nəsə verib, hansı ki, normalda heç vaxt elə şeylərə sahib ola bilməzdim. Bu pis
vərdişi verməsəydi, yəqin ki, ən böyük bəlalardan biri olan pis vərdişi başa düşə bilməzdim. İndi bəlkə də sağalsam, ən ümidsiz
sayıla biləcək insanlara belə xeyrim dəyə bilər". Tanrının sınaqları nə qədər acı olsa bir o qədər faydalı ola bilir, yəqin ki.
Düşünürəm ki, lazım gəlsə aylarla belə mübarizə aparım, çünki nə qədər tələsirəm, o qədər yubanıram. Üç ilə yaxındır ki, bir tərəfdən
yerimdə sayıram, hansı ki, bu müddətin ilk başından etibarən bir şeylər etmək üçün tələsirdim. Tanrı yardım etsin! Amin! 
Və onu da deyim ki, ən pis vaxtımda da Ondan möhkəm yapışaraq çıxıram, ən yaxşı vaxtımda da Ondan yapışmalı olduğumu düşünürəm. Bu
nə anlama gəlir?
Beynimi məngənə ilə sıxdıqdan sonra mütləq ki, çox böyük bir rahatlıq dövrü gəlir. Bu da öyrəndiyim dərs olsun. Lazımsız şeylərdən
həqiqətən uzaq olmalıyam. Xüsusilə də əvvəllər beynimdə yer tutmuş olanlardan. Tanrı deyəsən bəlanı mənə sevdirmək istəyir.
------------------------------------
Bunu ayrıca qeyd edim. Ən pis vaxtımda Ona yazmaq barədə düşünürəm. Əlbəttə bu çətin vaxtda ağlıma gələn yalnış qərardır, amma pis
vaxtımda da, eləcə də ağlı başımda vaxtımda da bunu fərqinə varıram ki, həyatda mənə ən doğma insan O olub, məni Onun qədər heç kim
anlamayıb. Bunlar həqiqətən çox əhəmiyyətli mövzulardır. Axmaq olaraq bunları unutmaq özünü unutmaq deməkdir. Əgər belə önəmli
mövzuları ciddiyə almayacağamsa hansı ucuz dəyərlər üçün yaşamalıyamki?
Məni bu qədər başa düşən və mənə bu qədər dəyər verən birinə ömür boyu sədaqət və diqqət borcluyam. İnsanlar əşya, oyuncaq və ya 
salfet deyil, tək istifadəlik deyil. Bunlar çox vacib məsələlərdir. Bunları qazanmasam düşünüm ki, bir tərəfim yoxdur və indiki
hissiyatımı da qeyd edim ki, məsələ elə görünür ki, bilmirəm nə qədər vaxta düzələrəm, lakin, belə hiss edirəm ki, əgər düzəlsəm
çox önəmli bir dəyərlər toplusu qazanaraq başqa hədəflər istiqamətində irəliləyə bilərəm və bu çox rahat olar bu cür müsibəti dəf
etməyin ardınca.
Bir baxıma irəliləməyib yerimdə sayıram kimi görünsəm də, məncə, təkamül var. Bəlkə qalıcı deyil, amma daha əvvəl şüurla düşünmədiyim
bir sıra önəmli dərs öyrənirəm. Hər (qəliz) problemin həllinə qazanılacaq dəyərlər toplusu kimi baxmaq olar bəlkə də. Bütün bu fikir-
lərə ağlayandan iki dəqiqə sonra rahatlıq qazanaraq gəlmək həyatın özünə xas qəribə tərəfidir.
Həyatımda baş verən yaxşı dəyişikliklərdən biri də əvvəlki tacir beynimdən çıxmaq oldu. Bəlkə tam dərk etməyə enerji ayıra bilmirəm,
amma əvvəl biznesmen düşüncəsi ilə insanları öz şöhrətim naminə istifadə etməyi düşünürdüm. İndi insanlardan o şəkildə istifadə et-
mək fikrim yoxdur, eləcə də tanınma sevdası da o qədər güclü deyil və ümidvaram dəyişər. İndi daha çox Cəbiş müəllim yanaşmasına
yaxınam. Tanrı pis nəfslərimdən məni qurtarsın! Amin!